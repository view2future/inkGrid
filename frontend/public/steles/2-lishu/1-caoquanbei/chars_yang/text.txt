君諱全字景完敦煌效穀人也其先蓋周之胄武王秉乾之機翦伐殷商既定爾勳福禄攸同封弟叔振鐸于曹國因氏焉秦漢之際曹參夹輔王室世宗廓土斥竟子孫遷于雍州之郊分止右扶風或在安定或處武都或居隴西或家敦煌枝分葉布所在為雄君高祖父敏舉孝廉武威長史巴郡朐忍令張掖居延都尉曾祖父述孝廉謁者金城長史夏陽令蜀郡西部都尉祖父鳳孝廉張掖屬國都尉丞右扶風隃麋侯相金城西部都尉北地大守父琫少貫名州郡不幸早世是以位不副德君童齔好學甄極毖緯無文不綜賢孝之性根生於心收養季祖母供事繼母先意承志存亡之敬禮無遺闕是以鄉人為之諺曰重親致歡曹景完易世載德不隕其名及其從政清擬夷齊直慕史魚歷郡右職上計掾史仍辟涼州常為治中别駕紀綱萬里朱紫不謬出典諸郡彈枉糾邪貪暴洗心同僚服德遠近憚威建寧二年舉孝廉除郎中拜西域戊部司馬時䟽勒國王和德弑父篡位不供職貢君興師征討有兗膿之仁分醪之惠攻城野戰謀若涌泉威牟諸賁和德面縛歸死還師振旅諸國禮遺且二百萬悉以簿官遷右扶風槐里令遭同産弟憂棄官續遇禁冈潛隱家巷七年光和六年復舉孝廉七年三月除郎中拜酒泉禄福長訞賊張角起兵幽冀兗豫荊楊萬民騷擾人懷不安三郡告急羽檄仍至于時聖主諮諏羣僚咸曰君哉轉拜郃陽令收合餘燼芟夷殘迸絶其本根遂訪故老商量俊艾王敞王畢等恤民之要存慰高年撫育鰥寡以家錢糴米粟賜𤵸盲大女桃婓等合七首藥神明膏親至離亭部吏王皋程橫等賦與有疾者咸蒙瘳悛惠政之流甚於置郵百姓繦負反者如雲戢治廧屋市肆列陳風雨時節歲獲豊年農夫織婦百工戴恩縣前以河平元年遭白茅谷水灾害退於戊亥之閒興造城郭是後舊姓及脩身之士官位不登君乃閔縉紳之徒不濟開南寺門承望華嶽鄉明而治庶使學者李儒欒規程寅等各獲人爵之報廓廣聽事官舍廷曹廊閤升降揖讓朝覲之階費不出民役不干時門下掾王敞録事掾王畢主薄王歷户曹掾秦尚功曹史王顓等嘉慕奚斯考甫之美乃共刊石紀功其辭曰懿明后德義章貢王庭征鬼方威布烈安殊巟還師旅臨槐里感孔懷赴喪紀嗟逆賊燔城市特受命理殘圯芟不臣寧黔首繕官寺開南門闕嵯峨望華山鄉明治惠沾渥吏樂政民給足君高升極鼎足中平二年十月丙辰造